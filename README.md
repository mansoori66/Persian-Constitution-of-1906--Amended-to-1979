# Persian-Constitution-of-1906-to-1979
متن منقّح قانون اساسی مصوّب ۱۳۲۴ قمری موسوم به قانون اساسی مشروطیت [ایران] و متمّم آن مصوّب ۱۳۲۵ قمری موسوم به متمّم قانون اساسی [ایران]
متأسفانه متون موجود از قانون اساسی مشروطیت و متمم آن بسیار مخدوش است و در بسیاری موارد یا اصلاحات به طور دقیق و کامل معین نشده است، یا قلمرو اعتبار آن در زمان، یا متن پیش از اصلاح مشخص نیست. لذا دست به کار تنقیح متون بر اساس معتبرترین اسناد در دسترس بردم تا دست کم در تحقیقی که در دست داشتم، مستند به متنی استوار باشم. در حین تنقیح متوجه شدم که در موارد متعددی متون موجود در پایگاه‌های رسمی قوانین، اختلاف لغوی یا اشتباهات رسم‌الخطی دارند. به عنوان مثال «کلیةً» را «کلیه» یا «مجازات» را به رغم اسناد اولیه، «مجزات» منعکس کرده بودند. در مورد اصل چهل‌وهشتم قانون اساسی، «نمی‌توان... منحل نمود»، به صورت «می‌توان...» منعکس شده که تفاوتی بس عظیم در معنا ایجاد می‌کند. لذا متنی را که برای تحقیقی شخصی آماده کرده بودم برای استفادهٔ عموم منتشر می‌کنم.
هر آن‌چه در کروشه آمده است، در متن وجود ندارد. اصول در متن متمم به صورت ضخیم و با فاصله از متن نوشته شده بود، در این‌جا به صورت عنوان آورده ام. چنان چه متعاقب عنوان اصول هیچ تاریخی وجود ندارد یعنی از تاریخ تصویب قانون اساسی یا متمم (۱۲۸۵-۱۲۸۶ خورشیدی بر اساس انطباق با تقویم قدیم) تا انقضای آن(۱۳۵۸ خورشیدی) این اصل معتبر بوده است. و الّا چنان‌چه مربوط به اصلاحات باشد، حسب تواریخ، شروع اعتبار یا پایان اعتبار اصل یا هر دو را در کروشه قید کرده ام. 
تفاسیر رسمی اصول به صورت زیرعنوان هر اصل در آن گنجانده شده است.
متن نخستی که ذیل عنوان هر اصل آمده، متنی است که در زمان انقضای کل قانون در سال ۱۳۵۸ خورشیدی معتبر بوده است. هم‌چنین تفاسیر و اصلاحات معتبر تا تاریخ انقضای کل قانون را مقدم کرده ام. این رسم تنقیح است که آخرین متن، ملاک گرفته می‌شود. در عین حال متون سابق هر اصل، یا تفاسیر منقضی آن را در زیرعنوان‌های همان اصل آورده ام، با درج تاریخ اعتبار و انقضا. این متون را به ترتیب تقدم در تاریخ تصویب مرتب کرده ام.
متن متشکل است از قانون اساسی و متمم قانون اساسی، که ابتدائاً از پایگاه قوانین معاونت حقوقی ریاست جمهوری (از این به بعد «پایگاه قوانین») اخذ شده و سپس با نسخه‌های منتشره از سوی آرشیو اسناد ملی تطبیق داده شده اند. اصلاحات ناموجود در نسخ آرشیو ملی را در درجهٔ نخست، از پایگاه قوانین و در درجهٔ بعدی از پایگاه قوانین روزنامهٔ رسمی قوهٔ قضاییه معنون به دستور (از این به بعد «دستور») اخذ کرده ام.
امّا نکاتی راجع به قانون اساسی: قانون اساسی با نسخه‌ای که از سوی آرشیو ملی در تیر ۱۴۰۰ خورشیدی تحت عنوان متمم قانون اساسی منتشر شده تطبیق داده شد.  در این سند، تصاویر نسخه‌ای ماشین‌شده از قانون اساسی و متمم وجود دارد و در انتهای آن تصاویر اصل متمم قانون اساسی به امضای محمدعلی‌شاه قاجار آمده است. سندنامهٔ آرشیو ملی راجع به قدمت تصاویر ماشین‌شده ساکت است و تنها دربارهٔ تاریخچهٔ نسخهٔ محمدعلی‌شاهی سخن گفته است. نسخهٔ ماشین‌شدهٔ آرشیو ملی تحت سربرگ «نخست وزیری» و با تاریخ پیش‌فرض «۱۳۴» در محل تاریخ است. از حدوث عنوان نخست وزیری در دههٔ ۱۳۱۰ خورشیدی و تاریخ پیش‌فرض می‌توان مطمئن شد که این نسخه‌ای کاملاً قدیمی نیست. مضاف بر این که حاوی تفسیر سال ۱۳۲۹ قمری (۱۲۹۰ خورشیدی) اصل هفتم بوده و اصل چهل‌وهشتم به صورت پس از اصلاحیهٔ سال 1328 خورشیدی است. اگرچه این نسخه حاوی اصلاحات مجلس واحد در سال ۱۳۳۶ و مجلس مؤسسان در سال ۱۳۴۶ نیست، اما به نظر در اواخر دههٔ ۱۳۳۰ یا ابتدای دههٔ ۱۳۴۰ خورشیدی تدوین شده است و اصلاحات مجلس واحد به دلیل تفاوت استنباط فنی تنظیم‌کننده منعکس نیست. این نسخه که در این‌جا با عنوان «نسخهٔ نخست‌وزیری» از آن یاد می‌کنم با متن پایگاه قوانین معاونت حقوقی ریاست جمهوری (سال ۱۴۰۱) (در پاورقی «پایگاه قوانین») تطبیق داده شد. سعی کردم انطباق در رسم‌الخط، طبق نسخهٔ نخست وزیری باشد. در مواردی ضبط‌های متفاوتی از لغات در این دو نسخه وجود دارد یا اختلافی در کلمات است که نمی‌شود نادیده گرفت؛ در این موارد بین دو نسخه دست به انتخاب زده ام و کلمهٔ نسخهٔ دیگر را پاورقی کرده ام. با این حال از خوانندگان استدعا دارم چنان‌چه نسخهٔ قدیمی‌تر و البته دارای رسمیتی از قانون اساسی در دست دارند به اطلاع من برسانند. 
اما راجع به متمم: دربارهٔ متمم علاوه بر نسخهٔ نخست‌وزیری، نسخهٔ اصلی که آن را نسخهٔ محمدعلی‌شاهی می‌خوانم نیز موجود است. صفحات نسخهٔ محمدعلی‌شاهی شماره دارد که در صدر هر صفحه آمده است. اگرچه طبیعتاً حسب غرضم از تنقیح، عین متن متمم در این نوشته منعکس نیست و اصلاحاتی را که طی هفتادو‌اندی‌ سال حیات متمم در آن به عمل آمده را اعمال کرده ام، اما کوشیده ام شمارهٔ صفحات سند اصلی را برای سهولت مراجعهٔ محققان درج کنم. شمارهٔ صفحات در همان موقعتی که در متن داشته، منعکس شده و رقم صفحه را در کروشه آورده ام. به این صورت: [۱]. باید دقت داشت که هیچ یک از تفاسیر و اصلاحات پس از تصویب ابتدایی در متن نسخهٔ اصلی نیست و از منابع دیگر الحاق کرده ام. در رسم‌الخط کوشیده‌ام تابع متن سند محمدعلی‌شاهی باشم، اگرچه الف مقصوره‌ها و سه‌نقطه‌هایی که زینت خط نستعلیق اند را درج نکرده ام، اما سعی‌ کرده ام حسب درک مبتدیانه‌ام از نستعلیق، نیم‌فاصله و فاصله و جدانویسی و سرهم‌نویسی و تشدیدها را از متن تبعیت کرده و از درج علائم سجاوندی خودداری کنم، چرا که در متون این‌چنینی حتی درج علامت سجاوندی نیز عملی تفسیری است و در صلاحیت تنقیح‌کننده نیست. اگرچه، در مواردی که در متن قانون اساسی ناگزیر از انتخاب بوده ام، یا سهوالقلمی کشف کرده ام، مراتب تفسیر خود را در پاورقی توضیح داده ام. 
در مواردی که متن از پایگاه‌ قوانین یا دستور مأخوذ است کلیهٔ نویسه‌های «ي» و «ك» به «ی» و «ک» اصلاح شده اند. 
بازنشر این فایل، به شرط حفظ مقدمه، شمارهٔ ویراست و تاریخ ویراست بلامانع است. امضای مخلص را می‌توان از بازنشر حذف کرد. ویراست‌های جدید را در صفحهٔ گیتهاب همین فایل بارگذاری می‌کنم. 
ملتمس دعا، محمّد منصوری بروجنی/ دانشگاه اصفهان
mansoori66@gmail.com / m.mansouri.b@ase.ui.ac.ir 
